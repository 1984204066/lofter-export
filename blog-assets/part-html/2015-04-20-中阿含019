<div class="txtcont">
													
													
													<p>&nbsp;业相应品尼干经第九<br>&nbsp;&nbsp;&nbsp;<br>&nbsp;　　我闻如是。一时。佛游释羁瘦。在天邑中。<br>&nbsp;&nbsp;&nbsp;<br>&nbsp;　　尔时。世尊告诸比丘。诸尼干等如是见、如是说。谓人所受皆因本作。若其故业因<br>&nbsp;苦行灭。不造新者。则诸业尽。诸业尽已。则得苦尽。得苦尽已。则得苦边。我便往彼<br>&nbsp;。到已。即问。尼干。汝等实如是见、如是说。谓人所受皆因本作。若其故业因苦行灭<br>&nbsp;。不造新者。则诸业尽。诸业尽已。则得苦尽。得苦尽已。则得苦边耶。彼答我言。如<br>&nbsp;是。瞿昙。我复问彼尼干。汝等自有净智。我为本有。我为本无。我为本作恶。为不作<br>&nbsp;恶。我为尔所苦尽。为尔所苦不尽。若尽已。便得尽。即于现世断诸不善。得众善法。<br>&nbsp;修习作证耶。彼答我言。不也。瞿昙。<br>&nbsp;&nbsp;&nbsp;<br>&nbsp;　　我复语彼尼干。汝等自无净智。我为本有。我为本无。我为本作恶。为不作恶。我<br>&nbsp;为尔所苦尽。为尔所苦不尽。若尽已。便得尽。即于现世断诸不善。得众善法。修习作<br>&nbsp;证。而作是说。谓人所受皆因本作。若其故业因苦行灭。不造新者。则诸业尽。诸业尽<br>&nbsp;已。则得苦尽。得苦尽已。则得苦边。尼干。若汝等自有净智。我为本有。我为本无。<br>&nbsp;我为本作恶。为不作恶。我为尔所苦尽。为尔所苦不尽。若尽已。便得尽。即于现世断<br>&nbsp;诸不善。得众善法。修习作证。尼干。汝等可得作是说。谓人所受皆因本作。若其故业<br>&nbsp;因苦行灭。不造新者。则诸业尽。诸业尽已。则得苦尽。得苦尽已。则得苦边。<br>&nbsp;&nbsp;&nbsp;<br>&nbsp;　　尼干。犹如有人身被毒箭。因被毒箭则生极苦。彼为亲属怜念愍伤。欲饶益安隐故<br>&nbsp;。即呼拔箭金医。箭金医来。便以利刀而为开疮。因开疮时。复生极苦。既开疮已。而<br>&nbsp;求箭金。求箭金时。复生极苦。求得金已。即便拔出。因拔出时。复生极苦。拔金出已<br>&nbsp;。薄疮缠裹。因裹疮时。复生极苦。彼于拔箭金后。得力无患。不坏诸根。平复如故。<br>&nbsp;尼干。彼人自有净智。便作是念。我本被毒箭。因被毒箭。则生极苦。我诸亲属见怜念<br>&nbsp;愍伤。欲饶益安隐我故。即呼拔箭金医。箭金医来。便以利刀为我开疮。因开疮时。复<br>&nbsp;生极苦。既开疮已。而求箭金。求箭金时。复生极苦。求得金已。即便拔出。因拔出时<br>&nbsp;。复生极苦。拔金出已。薄疮缠裹。因裹疮时。复生极苦。我于拔箭金后。得力无患。<br>&nbsp;不坏诸根。平复如故。<br>&nbsp;&nbsp;&nbsp;<br>&nbsp;　　如是。尼干。若汝等自有净智。我为本有。我为本无。我为本作恶。为不作恶。我<br>&nbsp;为尔所苦尽。为尔所苦不尽。若尽已。便得尽。即于现世断诸不善。得众善法。修习作<br>&nbsp;证。尼干。汝等可得作是说。谓人所受皆因本作。若其故业因苦行灭。不造新者。则诸<br>&nbsp;业尽。诸业尽已。则得苦尽。得苦尽已。则得苦边。我问如是。不见诸尼干能答我言。<br>&nbsp;瞿昙。如是。不如是。<br>&nbsp;&nbsp;&nbsp;<br>&nbsp;　　复次。我问诸尼干曰。若诸尼干有上断、上苦行。尔时诸尼干生上苦耶。彼答我言<br>&nbsp;。如是。瞿昙。若有中断、中苦行。尔时诸尼干生中苦耶。彼答我言。如是。瞿昙。若<br>&nbsp;有下断、下苦行。尔时诸尼干生下苦耶。彼答我言。如是。瞿昙。是为诸尼干有上断、<br>&nbsp;上苦行。尔时诸尼干则生上苦。有中断、中苦行。尔时诸尼干则生中苦。有下断、下苦<br>&nbsp;行。尔时诸尼干则生下苦。若使诸尼干有上断、上苦行。尔时诸尼干止息上苦。有中断<br>&nbsp;、中苦行。尔时诸尼干止息中苦。有下断、下苦行。尔时诸尼干止息下苦。若如是作、<br>&nbsp;不如是作。止息极苦甚重苦者。当知诸尼干即于现世作苦。但诸尼干为痴所覆。为痴所<br>&nbsp;缠。而作是说。谓人所受皆因本作。若其故业因苦行灭。不造新者。则诸业尽。诸业尽<br>&nbsp;已。则得苦尽。得苦尽已。则得苦边。我问如是。不见诸尼干能答我言。瞿昙。如是。<br>&nbsp;不如是。<br>&nbsp;&nbsp;&nbsp;<br>&nbsp;　　复次。我问诸尼干曰。诸尼干。若有乐报业。彼业宁可因断、因苦行。转作苦报耶<br>&nbsp;。彼答我言。不也。瞿昙。诸尼干。若有苦报业。彼业宁可因断、因苦行。转作乐报耶<br>&nbsp;。彼答我言。不也。瞿昙。诸尼干。若有现法报业。彼业宁可因断、因苦行。转作后生<br>&nbsp;报耶。彼答我言。不也。瞿昙。诸尼干。若有后生报业。彼业宁可因断、因苦行。转作<br>&nbsp;现法报耶。彼答我言。不也。瞿昙。诸尼干。若有不熟报业。彼业宁可因断、因苦行。<br>&nbsp;转作熟报耶。彼答我言不也。瞿昙。诸尼干。若有熟报业。彼业宁可因断、因苦行。转<br>&nbsp;作异耶。彼答我言。不也。瞿昙。诸尼干。是为乐报业。彼业不可因断、因苦行。转作<br>&nbsp;苦报。诸尼干。苦报业。彼业不可因断、因苦行。转作乐报。诸尼干。现法报业。彼业<br>&nbsp;不可因断、因苦行。转作后生报。诸尼干。后生报业。彼业不可因断、因苦行。转作现<br>&nbsp;法报。诸尼干。不熟业。彼业不可因断、因苦行。转作熟报。诸尼干。熟报业。彼业不<br>&nbsp;可因断、因苦行。转作异者。以是故。诸尼干。虚妄方便。空断无获。<br>&nbsp;&nbsp;&nbsp;<br>&nbsp;　　彼诸尼干便报我言。瞿昙。我有尊师。名亲子尼干。作如是说。诸尼干。汝等若本<br>&nbsp;作恶业。彼业皆可因此苦行而得灭尽。若今护身、口、意。因此不复更作恶业也。我复<br>&nbsp;问彼诸尼干曰。汝等信尊师亲子尼干。不疑惑耶。彼答我言瞿昙。我信尊师亲子尼干。<br>&nbsp;无有疑惑。我复语彼诸尼干曰。有五种法现世二报。信、乐、闻、念、见善观。诸尼干<br>&nbsp;。人自有虚妄言。是可信、可乐、可闻、可念、可见善观耶。彼答我言。如是。瞿昙。<br>&nbsp;我复语彼诸尼干曰。是虚妄言。何可信。何可乐。何可闻。何可念。何可善观。谓人自<br>&nbsp;有虚妄言。有信、有乐、有闻、有念、有善观。<br>&nbsp;&nbsp;&nbsp;<br>&nbsp;　　若诸尼干作是说者。于如法中得五诘责。为可憎恶。云何为五。今此众生所受苦乐<br>&nbsp;皆因本作。若尔者。诸尼干等本作恶业。所以者何。因彼故。诸尼干于今受极重苦。是<br>&nbsp;谓尼干第一可憎恶。复次。众生所受苦乐皆因合会。若尔者。诸尼干等本恶合会。所以<br>&nbsp;者何。因彼故。诸尼干于今受极重苦。是谓尼干第二可憎恶。复次。众生所受苦乐皆因<br>&nbsp;为命。若尔者。诸尼揵等本恶为命。所以者何。因彼故。诸尼干于今受极重苦。是谓尼<br>&nbsp;干第三可憎恶。复次。众生所受苦乐皆因见也。若尔者。诸尼干等本有恶见。所以者何<br>&nbsp;。因彼故。诸尼干于今受极重苦。是谓尼干第四可憎恶。复次。众生所受苦乐皆因尊祐<br>&nbsp;造。若尔者。诸尼干等本恶尊祐。所以者何。因彼故。诸尼干于今受极重苦。是谓尼干<br>&nbsp;第五可憎恶。若诸尼干因本所作恶业、恶合会、恶为命、恶见、恶尊祐。为恶尊祐所造<br>&nbsp;。因彼故。诸尼干于今受极重苦。是谓因彼事故。诸尼干等为可憎恶。<br>&nbsp;&nbsp;&nbsp;<br>&nbsp;　　我所自知、自觉法为汝说者。若沙门、梵志。若天、魔、梵及余世间皆无能伏。皆<br>&nbsp;无能秽。皆无能制。云何我所自知、自觉法为汝说者。非为沙门、梵志。若天、魔、梵<br>&nbsp;及余世间所能伏、所能秽、所能制。若有比丘舍身不善业。修身善业。舍口、意不善业<br>&nbsp;。修口、意善业。彼于未来苦。便自知我无未来苦。如法得乐而不弃舍。彼或欲断苦因<br>&nbsp;。行欲。或欲断苦因。行舍欲。彼若欲断苦因。行欲者。即修其行欲。已断者。苦便得<br>&nbsp;尽。彼若欲断苦因。行舍欲者。即修其行舍欲。已断者。苦便得尽。若彼比丘便作是念<br>&nbsp;。随所为、随所行。不善法生而善法灭。若自断苦。不善法灭而善法生。我今宁可自断<br>&nbsp;其苦。便自断苦。自断苦已。不善法灭而善法生。不复断苦。所以者何。比丘。本所为<br>&nbsp;者。其义已成。若复断苦。是处不然。<br>&nbsp;&nbsp;&nbsp;<br>&nbsp;　　比丘。犹如箭工用检挠箭。其箭已直。不复用检。所以者何。彼人本所为者。其事<br>&nbsp;已成。若复用检。是处不然。如是。比丘便作是念。随所为、随所行。不善法生而善法<br>&nbsp;灭。若自断苦。不善法灭而善法生。我今宁可自断其苦。便自断苦。自断苦已。不善法<br>&nbsp;灭而善法生。不复断苦。所以者何。本所为者。其义已成。若复断苦。是处不然。比丘<br>&nbsp;。犹如有人爱念、染着、敬待彼女。然彼女人更与他语。共相问讯。往来止宿。其人因<br>&nbsp;是身心生苦恼。极忧戚耶。<br>&nbsp;&nbsp;&nbsp;<br>&nbsp;　　比丘答曰。如是。世尊。<br>&nbsp;&nbsp;&nbsp;<br>&nbsp;　　所以者何。其人于女爱念、染着。极相敬待。而彼女人更与他语。共相问讯。往来<br>&nbsp;止宿。其人身心何得不生苦恼忧戚。比丘。若使其人而作是念。我唐爱念、敬待彼女。<br>&nbsp;然彼女人更与他语。共相问讯。往来止宿。我今宁可因自苦自忧故。断为彼女爱念、染<br>&nbsp;着耶。其人于后因自苦自忧故。便断为彼女爱念、染着。若彼女人故与他语。共相问讯<br>&nbsp;。往来止宿。其人于后。身心宁当复生苦恼。极忧戚耶。<br>&nbsp;&nbsp;&nbsp;<br>&nbsp;　　比丘答曰。不也。世尊。<br>&nbsp;&nbsp;&nbsp;<br>&nbsp;　　所以者何。其人于女无复爱念、染着之情。若彼女人故与他语。共相问讯。往来止<br>&nbsp;宿。若使其人因此身心复生苦恼极忧戚者。是处不然。如是。比丘便作是念。随所为、<br>&nbsp;随所行。不善法生而善法灭。若自断其苦。不善法灭而善法生。我今宁可自断其苦。便<br>&nbsp;自断苦。自断苦已。不善法灭而善法生。不复断苦。所以者何。本所为者。其义已成。<br>&nbsp;若复断苦。是处不然。<br>&nbsp;&nbsp;&nbsp;<br>&nbsp;　　彼复作是念。若有所因。断其苦者。我便已断。然我于欲犹故未断。我今宁可求断<br>&nbsp;于欲。便求断欲。彼为断欲故。独住远离。在无事处。或至树下空安静处。山岩石室、<br>&nbsp;露地穰积。或至林中。或在冢间。彼已在无事处。或至树下空安静处。敷尼师檀。结加<br>&nbsp;趺坐。正身正愿。反念不向。断除贪伺。心无有诤。见他财物诸生活具不起贪伺。欲令<br>&nbsp;我得。彼于贪伺净除其心。如是。嗔恚、睡眠、掉悔。断疑、度惑。于诸善法无有犹豫<br>&nbsp;。彼于疑惑净除其心。<br>&nbsp;&nbsp;&nbsp;<br>&nbsp;　　彼已断此五盖、心秽、慧羸。离欲、离恶不善之法。至得第四禅成就游。彼得如是<br>&nbsp;定。心清净。无秽无烦。柔软善住。得不动心。趣向漏尽智通作证。彼便知此苦如真。<br>&nbsp;知此苦习、知此苦灭、知此苦灭道如真。亦知此漏如真。知此漏习、知此漏灭、知此漏<br>&nbsp;灭道如真。彼如是知、如是见已。则欲漏心解脱。有漏、无明漏心解脱。解脱已。便知<br>&nbsp;解脱。生已尽。梵行已立。所作已办。不更受有。知如真。<br>&nbsp;&nbsp;&nbsp;<br>&nbsp;　　如来如是正心解脱。得五称誉。如法无诤。可爱可敬。云何为五。彼众生者。所受<br>&nbsp;苦乐皆因本作。若尔者。如来本有妙业。因彼故。如来于今圣无漏乐。寂静止息而得乐<br>&nbsp;觉。是谓如来得第一称誉。复次。众生所受苦乐皆因合会。若尔者。如来本妙合会。因<br>&nbsp;彼故。如来于今圣无漏乐。寂静止息而得乐觉。是谓如来得第二称誉。复次。众生所受<br>&nbsp;苦乐皆因为命。若尔者。如来本妙为命。因彼故。如来于今圣无漏乐。寂静止息而得乐<br>&nbsp;觉。是谓如来得第三称誉。复次。众生所受苦乐皆因见也。若尔者。如来本妙见。因彼<br>&nbsp;故。如来于今圣无漏乐。寂静止息而得乐觉。是谓如来得第四称誉。复次。众生所受苦<br>&nbsp;乐皆因尊祐造。若尔者。如来本妙尊祐。因彼故。如来于今圣无漏乐。寂静止息而得乐<br>&nbsp;觉。是谓如来得第五称誉。是为如来本妙业、妙合会、妙为命、妙见、妙尊祐。为妙尊<br>&nbsp;祐所造。因彼故。如来于今圣无漏乐。寂静止息而得乐觉。以此事故。如来于今得五称<br>&nbsp;誉。<br>&nbsp;&nbsp;&nbsp;<br>&nbsp;　　有五因缘。心生忧苦。云何为五。淫欲缠者。因淫欲缠故。心生忧苦。如是。嗔恚<br>&nbsp;、睡眠、掉悔、疑惑缠者。因疑惑缠故。心生忧苦。是谓五因缘。心生忧苦。有五因缘<br>&nbsp;。心灭忧苦。云何为五。若淫欲缠者。因淫欲缠故。心生忧苦。除淫欲缠已。忧苦便灭<br>&nbsp;。因淫欲缠。心生忧苦。于现法中而得究竟。无烦无热。常住不变。是圣所知、圣所见<br>&nbsp;。如是。嗔恚、睡眠、掉悔。若疑惑缠者。因疑惑缠故。心生忧苦。除疑惑缠已。忧苦<br>&nbsp;便灭。因疑惑缠。心生忧苦。于现法中而得究竟。无烦无热。常住不变。是圣所知、圣<br>&nbsp;所见。是谓五因缘。心灭忧苦。<br>&nbsp;&nbsp;&nbsp;<br>&nbsp;　　复次。更有现法而得究竟。无烦无热。常住不变。是圣所知、圣所见。云何更有现<br>&nbsp;法而得究竟。无烦无热。常住不变。是圣所知、圣所见。谓八支圣道正见。乃至正定。<br>&nbsp;是为八。是谓更有现法而得究竟。无烦无热。常住不变。是圣所知、圣所见。<br>&nbsp;&nbsp;&nbsp;<br>&nbsp;　　佛说如是。彼诸比丘闻佛所说。欢喜奉行。&nbsp;&nbsp;<br>&nbsp;--<br>&nbsp;&nbsp;<br></p>
													
												</div>