<div class="txtcont">
													
													
													<p>&nbsp;业相应品波罗牢经第十<br>&nbsp;&nbsp;&nbsp;<br>&nbsp;　　我闻如是。一时。佛游拘丽瘦。与大比丘众俱。往至北村。住北村北尸摄和林中。<br>&nbsp;&nbsp;&nbsp;<br>&nbsp;&nbsp;&nbsp;<br>&nbsp;　　尔时。波罗牢伽弥尼闻沙门瞿昙释种子舍释宗族。出家学道。游拘丽瘦。与大比丘<br>&nbsp;众俱。至此北村。住北村北尸摄和林中。彼沙门瞿昙有大名称。周闻十方。沙门瞿昙如<br>&nbsp;来、无所著、等正觉、明行成为、善逝、世间解、无上士、道法御、天人师。号佛、众<br>&nbsp;祐。彼于此世。天及魔、梵、沙门、梵志。从人至天。自知自觉。自作证成就游。彼若<br>&nbsp;说法。初善、中善、竟亦善。有义有文。具足清净。显现梵行。若见如来、无所著、等<br>&nbsp;正觉。尊重礼拜。供养承事者。快得善利。彼作是念。我应往见沙门瞿昙。礼事供养。<br>&nbsp;&nbsp;&nbsp;<br>&nbsp;&nbsp;&nbsp;<br>&nbsp;　　波罗牢伽弥尼闻已。从北村出。北行至尸摄和林。欲见世尊礼事供养。波罗牢伽弥<br>&nbsp;尼遥见世尊在林树间。端正姝好。犹星中月。光曜暐晔。晃若金山。相好具足。威神巍<br>&nbsp;巍。诸根寂定。无有蔽碍。成就调御。息心静默。<br>&nbsp;&nbsp;&nbsp;<br>&nbsp;　　波罗牢伽弥尼遥见佛已。前至佛所。共相问讯。却坐一面。白世尊曰。我闻沙门瞿<br>&nbsp;昙知幻是幻。瞿昙。若如是说。沙门瞿昙知幻是幻。彼不谤毁沙门瞿昙耶。彼说真实耶<br>&nbsp;。彼说是法耶。彼说法如法耶。于如法无过、无难诘耶。<br>&nbsp;&nbsp;&nbsp;<br>&nbsp;　　世尊答曰。伽弥尼。若如是说。沙门瞿昙知幻是幻。彼不谤毁沙门瞿昙。彼说真实<br>&nbsp;。彼说是法。彼说法如法。于法无过。亦无难诘。所以者何。伽弥尼。我知彼幻。我自<br>&nbsp;非幻。<br>&nbsp;&nbsp;&nbsp;<br>&nbsp;　　波罗牢说曰。彼沙门、梵志所说真实。而我不信彼说沙门瞿昙知幻是幻。<br>&nbsp;&nbsp;&nbsp;<br>&nbsp;　　世尊告曰。伽弥尼。若知幻者。即是幻耶。<br>&nbsp;&nbsp;&nbsp;<br>&nbsp;　　波罗牢白曰。如是。世尊。如是。善逝。<br>&nbsp;&nbsp;&nbsp;<br>&nbsp;　　世尊告曰。伽弥尼。汝莫自误。谤毁于我。若谤毁我者。则便自损。有诤有犯。圣<br>&nbsp;贤所恶。而得大罪。所以者何。此实不如汝之所说。伽弥尼。汝闻拘丽瘦有卒耶。<br>&nbsp;&nbsp;&nbsp;<br>&nbsp;　　答曰。闻有。<br>&nbsp;&nbsp;&nbsp;<br>&nbsp;　　伽弥尼。于意云何。拘丽瘦用是卒为。<br>&nbsp;&nbsp;&nbsp;<br>&nbsp;　　答曰。瞿昙。通使杀贼。为此事故。拘丽瘦畜是卒也。<br>&nbsp;&nbsp;&nbsp;<br>&nbsp;　　伽弥尼。于意云何。拘丽瘦卒为有戒。为无戒耶。<br>&nbsp;&nbsp;&nbsp;<br>&nbsp;　　答曰。瞿昙。若世间有无戒德者。无过拘丽瘦卒。所以者何。拘丽瘦卒极犯禁戒。<br>&nbsp;唯行恶法。<br>&nbsp;&nbsp;&nbsp;<br>&nbsp;　　复问。伽弥尼。汝如是见、如是知。我不问汝。若他问汝。波罗牢伽弥尼知拘丽瘦<br>&nbsp;卒极犯禁戒。唯行恶法。因此事故。波罗牢伽弥尼极犯禁戒。唯行恶法。若如是说。为<br>&nbsp;真说耶。<br>&nbsp;&nbsp;&nbsp;<br>&nbsp;　　答曰。非也。瞿昙。所以者何。拘丽瘦卒见异、欲异。所愿亦异。拘丽瘦卒极犯禁<br>&nbsp;戒。唯行恶法。我极持戒。不行恶法。<br>&nbsp;&nbsp;&nbsp;<br>&nbsp;　　复问。伽弥尼。汝知拘丽瘦卒极犯禁戒。唯行恶法。然不以此为犯禁戒。唯行恶法<br>&nbsp;。如来何以不得知幻而自非幻。所以者何。我知幻。知幻人。知幻报。知断幻。伽弥尼<br>&nbsp;。我亦知杀生。知杀生人。知杀生报。知断杀生。伽弥尼。我知不与取。知不与取人。<br>&nbsp;知不与取报。知断不与取。伽弥尼。我知妄言。知妄言人。知妄言报。知断妄言。伽弥<br>&nbsp;尼。我如是知、如是见。若有作是说沙门瞿昙知幻即是幻者。彼未断此语。闻彼心、彼<br>&nbsp;欲、彼愿、彼闻、彼念、彼观。如屈伸臂顷。命终生地狱中。<br>&nbsp;&nbsp;&nbsp;<br>&nbsp;　　波罗牢伽弥尼闻已。怖惧战栗。身毛皆竖。即从坐起。头面礼足。长跪叉手。白世<br>&nbsp;尊曰。悔过。瞿昙。自昔。善逝。如愚、如痴、如不定、如不善。所以者何。我以妄说<br>&nbsp;沙门瞿昙是幻。唯愿瞿昙受我悔过。见罪发露。我悔过已。护不更作。<br>&nbsp;&nbsp;&nbsp;<br>&nbsp;　　世尊告曰。如是。伽弥尼。汝实如愚、如痴、如不定、如不善。所以者何。谓汝于<br>&nbsp;如来、无所著、等正觉妄说是幻。然汝能悔过。见罪发露。护不更作。如是。伽弥尼。<br>&nbsp;若有悔过。见罪发露。护不更作者。则长养圣法而无有失。<br>&nbsp;&nbsp;&nbsp;<br>&nbsp;　　于是。波罗牢伽弥尼叉手向佛。白世尊曰。瞿昙。有一沙门梵志如是见、如是说。<br>&nbsp;若有杀生者。彼一切即于现法受报。因彼生忧苦。若有不与取、妄言。彼一切即于现法<br>&nbsp;受报。因彼生忧苦。沙门瞿昙。于意云何。<br>&nbsp;&nbsp;&nbsp;<br>&nbsp;　　世尊告曰。伽弥尼。我今问汝。随所解答。伽弥尼。于意云何。若村邑中。或有一<br>&nbsp;人。头冠华鬘。杂香涂身。而作倡乐。歌舞自娱。唯作女妓。欢乐如王。若有问者。此<br>&nbsp;人本作何等。今头冠华鬘。杂香涂身。而作倡乐。歌舞自娱。唯作女妓。欢乐如王。或<br>&nbsp;有答者。此人为王杀害怨家。王欢喜已。即与赏赐。是以此人头冠华鬘。杂香涂身。而<br>&nbsp;作倡乐。歌舞自娱。唯作女妓。欢乐如王。伽弥尼。汝如是见、如是闻不。<br>&nbsp;&nbsp;&nbsp;<br>&nbsp;　　答曰。见也。瞿昙。已闻、当闻。<br>&nbsp;&nbsp;&nbsp;<br>&nbsp;　　伽弥尼。又复见王收捕罪人。反缚两手。打鼓唱令。出南城门。坐高标下而枭其首<br>&nbsp;。若有问者。此人何罪。为王所戮。或有答者。此人枉杀王家无过之人。是以王教如是<br>&nbsp;行刑。伽弥尼。汝如是见、如是闻不。<br>&nbsp;&nbsp;&nbsp;<br>&nbsp;　　答曰。见也。瞿昙。已闻、当闻。<br>&nbsp;&nbsp;&nbsp;<br>&nbsp;　　伽弥尼。若有沙门、梵志如是见、如是说。若有杀生。彼一切即于现法受报。因彼<br>&nbsp;生忧苦。彼为真说。为虚妄言。<br>&nbsp;&nbsp;&nbsp;<br>&nbsp;　　答曰。妄言。瞿昙。<br>&nbsp;&nbsp;&nbsp;<br>&nbsp;　　若彼说妄言。汝意信不。<br>&nbsp;&nbsp;&nbsp;<br>&nbsp;　　答曰。不信也。瞿昙。<br>&nbsp;&nbsp;&nbsp;<br>&nbsp;　　世尊叹曰。善哉。善哉。伽弥尼。<br>&nbsp;&nbsp;&nbsp;<br>&nbsp;　　复问。伽弥尼。于意云何。若村邑中。或有一人。头冠华鬘。杂香涂身。而作倡乐<br>&nbsp;。歌舞自娱。唯作女妓。欢乐如王。若有问者。此人本作何等。今头冠华鬘。杂香涂身<br>&nbsp;。而作倡乐。歌舞自娱。唯作女妓。欢乐如王。或有答者。此人于他国中而不与取。是<br>&nbsp;以此人头冠华鬘。杂香涂身。而作倡乐。歌舞自娱。唯作女妓。欢乐如王。伽弥尼。汝<br>&nbsp;如是见、如是闻不。<br>&nbsp;&nbsp;&nbsp;<br>&nbsp;　　答曰。见也。瞿昙。已闻、当闻。<br>&nbsp;&nbsp;&nbsp;<br>&nbsp;　　伽弥尼。又复见王收捕罪人。反缚两手。打鼓唱令。出南城门。坐高标下而枭其首<br>&nbsp;。若有问者。此人何罪。为王所戮。或有答者。此人于王国而不与取。是以王教如是行<br>&nbsp;刑。伽弥尼。汝如是见、如是闻不。<br>&nbsp;&nbsp;&nbsp;<br>&nbsp;　　答曰。见也。瞿昙。已闻、当闻。<br>&nbsp;&nbsp;&nbsp;<br>&nbsp;　　伽弥尼。若有沙门、梵志如是见、如是说。若有不与取。彼一切即于现法受报。因<br>&nbsp;彼生忧苦。彼为真说。为虚妄言。<br>&nbsp;&nbsp;&nbsp;<br>&nbsp;　　答曰。妄言。瞿昙。<br>&nbsp;&nbsp;&nbsp;<br>&nbsp;　　若彼说妄言。汝意信不。<br>&nbsp;&nbsp;&nbsp;<br>&nbsp;　　答曰。不信也。瞿昙。<br>&nbsp;&nbsp;&nbsp;<br>&nbsp;　　世尊叹曰。善哉。善哉。伽弥尼。<br>&nbsp;&nbsp;&nbsp;<br>&nbsp;　　复问伽弥尼。于意云何。若村邑中。或有一人。头冠华鬘。杂香涂身。而作倡乐。<br>&nbsp;歌舞自娱。唯作女妓。欢乐如王。若有问者。此人本作何等。今头冠华鬘。杂香涂身。<br>&nbsp;而作倡乐。歌舞自娱。唯作女妓。欢乐如王。或有答者。此人作妓。能戏调笑。彼以妄<br>&nbsp;言令王欢喜。王欢喜已。即与赏赐。是以此人头冠华鬘。杂香涂身。而作倡乐。歌舞自<br>&nbsp;娱。唯作女妓。欢乐如王。伽弥尼。汝如是见、如是闻不。<br>&nbsp;&nbsp;&nbsp;<br>&nbsp;　　答曰。见也。瞿昙。已闻、当闻。<br>&nbsp;&nbsp;&nbsp;<br>&nbsp;　　伽弥尼。又复见王收捕罪人。用棒打杀。盛以木槛。露车载之。出北城门。弃着堑<br>&nbsp;中。若有问者。此人何罪。为王所杀。或有答者。此人在王前妄有所证。彼以妄言欺诳<br>&nbsp;于王。是以王教取作如是。伽弥尼。汝如是见、如是闻不。<br>&nbsp;&nbsp;&nbsp;<br>&nbsp;　　答曰。见也。瞿昙。已闻、当闻。<br>&nbsp;&nbsp;&nbsp;<br>&nbsp;　　伽弥尼。于意云何。若有沙门、梵志如是见、如是说。若有妄言。彼一切即于现法<br>&nbsp;受报。因彼生忧苦。彼为真说。为虚妄言。<br>&nbsp;&nbsp;&nbsp;<br>&nbsp;　　答曰。妄言。瞿昙。<br>&nbsp;&nbsp;&nbsp;<br>&nbsp;　　若彼说妄言。汝意信不。<br>&nbsp;&nbsp;&nbsp;<br>&nbsp;　　答曰。不信也。瞿昙。<br>&nbsp;&nbsp;&nbsp;<br>&nbsp;　　世尊叹曰。善哉。善哉。伽弥尼。<br>&nbsp;&nbsp;&nbsp;<br>&nbsp;　　于是。波罗牢伽弥尼即从坐起。偏袒着衣。叉手向佛。白世尊曰。甚奇。瞿昙所说<br>&nbsp;极妙。善喻善证。瞿昙。我于北村中造作高堂。敷设床褥。安立水器。然大明灯。若有<br>&nbsp;精进沙门、梵志来宿高堂。我随其力。供给所须。有四论士。所见各异。更相违反。来<br>&nbsp;集高堂。于中论士如是见、如是说。无施无斋。无有咒说。无善恶业。无善恶业报。无<br>&nbsp;此世彼世。无父无母。世无真人往至善处。善去善向。此世彼世。自知自觉。自作证成<br>&nbsp;就游。<br>&nbsp;&nbsp;&nbsp;<br>&nbsp;　　第二论士而有正见。反第一论士所见、所知。如是见、如是说。有施有斋。亦有咒<br>&nbsp;说。有善恶业。有善恶业报。有此世彼世。有父有母。世有真人往至善处。善去善向。<br>&nbsp;此世彼世。自知自觉。自作证成就游。<br>&nbsp;&nbsp;&nbsp;<br>&nbsp;　　第三论士如是见、如是说。自作、教作。自断、教断。自煮、教煮。愁烦忧戚。捶<br>&nbsp;胸懊恼。啼哭愚痴。杀生、不与取、邪淫、妄言、饮酒。穿墙开藏。至他巷劫。害村坏<br>&nbsp;邑。破城灭国。作如是者。为不作恶。又以铁轮利如剃刀。彼于此地一切众生。于一日<br>&nbsp;中斫截斩剉。剥裂剬割。作一肉段。一分一积。因是无恶业。因是无恶业报。恒水南岸<br>&nbsp;杀、断、煮去。恒水北岸施与、作斋、咒说而来。因是无罪无福。因是无罪福报。施与<br>&nbsp;、调御、守护、摄持、称誉、饶益。惠施、爱言、利及等利。因是无福。因是无福报。<br>&nbsp;&nbsp;&nbsp;<br>&nbsp;&nbsp;&nbsp;<br>&nbsp;　　第四论士而有正见。反第三论士所知、所见。如是见、如是说。自作、教作。自断<br>&nbsp;、教断。自煮、教煮。愁烦忧戚。捶胸懊恼。啼哭愚痴。杀生、不与取、邪淫、妄言、<br>&nbsp;饮酒。穿墙开藏。至他巷劫。害村坏邑。破城灭国。作如是者。实为作恶。又以铁轮利<br>&nbsp;如剃刀。彼于此地一切众生。于一日中斫截斩剉。剥裂剬割。作一肉段。一分一积。因<br>&nbsp;是有恶业。因是有恶业报。恒水南岸杀、断、煮去。恒水北岸施与、作斋、咒说而来。<br>&nbsp;因是有罪有福。因是有罪福报。施与、调御、守护、摄持、称誉、饶益。惠施、爱言、<br>&nbsp;利及等利。因是有福。因是有福报。瞿昙。我闻是已。便生疑惑。此沙门、梵志。谁说<br>&nbsp;真实。谁说虚妄。<br>&nbsp;&nbsp;&nbsp;<br>&nbsp;　　世尊告白。伽弥尼。汝莫生疑惑。所以者何。因有疑惑便生犹豫。伽弥尼。汝自无<br>&nbsp;净智。为有后世。为无后世。伽弥尼。汝又无净智。所作为恶。所作为善。伽弥尼。有<br>&nbsp;法之定。名曰远离。汝因此定。可得正念。可得一心。如是。汝于现法便断疑惑。而得<br>&nbsp;升进。<br>&nbsp;&nbsp;&nbsp;<br>&nbsp;　　于是。波罗牢伽弥尼复从坐起。偏袒着衣。叉手向佛。白世尊曰。瞿昙。云何法定<br>&nbsp;。名曰远离。令我因此可得正念。可得一心。如是我于现法便断疑惑。而得升进。<br>&nbsp;&nbsp;&nbsp;<br>&nbsp;　　世尊告曰。伽弥尼。多闻圣弟子离杀断杀。断不与取、邪淫、妄言。至断邪见。得<br>&nbsp;正见。彼于昼日教田作耕稼。至暮放息。入室坐定。过夜晓时而作是念。我离杀断杀。<br>&nbsp;断不与取、邪淫、妄言。至断邪见。得正见。彼便自见。我断十恶业道。念十善业道。<br>&nbsp;彼自见断十恶业道。念十善业道已。便生欢悦。生欢悦已。便生于喜。生于喜已。便止<br>&nbsp;息身。止息身已。便身觉乐。身觉乐已。便得一心。伽弥尼。多闻圣弟子得一心已。则<br>&nbsp;心与慈俱。遍满一方成就游。如是。二三四方。四维上下。普周一切。心与慈俱。无结<br>&nbsp;无怨。无恚无诤。极广甚大。无量善修。遍满一切世间成就游。彼作是念。若有沙门、<br>&nbsp;梵志如是见、如是说。无施无斋。无有咒说。无善恶业。无善恶业报。无此世彼世。无<br>&nbsp;父无母。世无真人往至善处。善去善向。此世彼世。自知自觉。自作证成就游。若彼沙<br>&nbsp;门、梵志所说真实者。我不犯世怖与不怖。常当慈愍一切世间。我心不与众生共诤。无<br>&nbsp;浊欢悦。我今得无上人上之法。升进得安乐居。谓远离法定。彼沙门、梵志所说不是不<br>&nbsp;非。不是不非已。得内心止。伽弥尼。是谓法定。名曰远离。汝因此定。可得正念。可<br>&nbsp;得一心。如是汝于现法便断疑惑。而得升进。<br>&nbsp;&nbsp;&nbsp;<br>&nbsp;　　复次。伽弥尼。多闻圣弟子离杀断杀。断不与取、邪淫、妄言。至断邪见。得正见<br>&nbsp;。彼于昼日教田作耕稼。至暮放息。入室坐定。过夜晓时而作是念。我离杀断杀。断不<br>&nbsp;与取、邪淫、妄言。至断邪见。得正见。彼便自见。我断十恶业道。念十善业道。彼自<br>&nbsp;见断十恶业道。念十善业道已。便生欢悦。生欢悦已。便生于喜。生于喜已。便止息身<br>&nbsp;。止息身已。便身觉乐。身觉乐已。便得一心。伽弥尼。多闻圣弟子得一心已。则心与<br>&nbsp;悲俱。遍满一方成就游。如是。二三四方。四维上下。普周一切。心与悲俱。无结无怨<br>&nbsp;。无恚无诤。极广甚大。无量善修。遍满一切世间成就游。彼作是念。若沙门、梵志如<br>&nbsp;是见、如是说。有施有斋。亦有咒说。有善恶业。有善恶业报。有此世彼世。有父有母<br>&nbsp;。世有真人往至善处。善去善向。此世彼世。自知自觉。自作证成就游。若彼沙门、梵<br>&nbsp;志所说真实者。我不犯世怖与不怖。常当慈愍一切世间。我心不与众生共诤。无浊欢悦<br>&nbsp;。我得无上人上之法。升进得安乐居。谓远离法定。彼沙门、梵志所说不是不非。不是<br>&nbsp;不非已。得内心止。伽弥尼。是谓法定。名曰远离。汝因此定。可得正念。可得一心。<br>&nbsp;如是于现法便断疑惑。而得升进。<br>&nbsp;&nbsp;&nbsp;<br>&nbsp;　　复次。伽弥尼。多闻圣弟子离杀断杀。断不与取、邪淫、妄言。至断邪见。得正见<br>&nbsp;。彼于昼日教田作耕稼。至暮放息。入室坐定。过夜晓时而作是念。我离杀断杀。断不<br>&nbsp;与取、邪淫、妄言。至断邪见。得正见。彼便自见。我断十恶业道。念十善业道。彼自<br>&nbsp;见断十恶业道。念十善业道已。便生欢悦。生欢悦已。便生于喜。生于喜已。便止息身<br>&nbsp;。止息身已。便身觉乐。身觉乐已。便得一心。伽弥尼。多闻圣弟子得一心已。则心与<br>&nbsp;喜俱。遍满一方成就游。如是。二三四方。四维上下。普周一切。心与喜俱。无结无怨<br>&nbsp;。无恚无诤。极广甚大。无量善修。遍满一切世间成就游。彼作是念。若有沙门、梵志<br>&nbsp;如是见、如是说。自作、教作。自断、教断。自煮、教煮。愁烦忧戚。捶胸懊恼。啼哭<br>&nbsp;愚痴。杀生、不与取、邪淫、妄言、饮酒。穿墙开藏。至他巷劫。害村坏邑。破城灭国<br>&nbsp;。作如是者。实为不作恶。又以铁轮利如剃刀。彼于此地一切众生。于一日中斫截斩剉<br>&nbsp;。剥裂剬割。作一肉段。一分一积。因是无恶业。因是无恶业报。恒水南岸杀、断、煮<br>&nbsp;去。恒水北岸施与、作斋、咒说而来。因是无罪无福。因是无罪福报。施与、调御、守<br>&nbsp;护、摄持、称誉、饶益。惠施、爱言、利及等利。因是无福。因是无福报。若沙门、梵<br>&nbsp;志所说真实者。我不犯世怖与不怖。常当慈愍一切世间。我心不与众生共诤。无浊欢悦<br>&nbsp;。我今得无上人上之法。升进得安乐居。谓远离法定。彼于沙门、梵志所说不是不非。<br>&nbsp;不是不非已。内得心止。伽弥尼。是谓法定。名曰远离。汝因此定。可得正念。可得一<br>&nbsp;心。如是汝于现法便断疑惑。而得升进。<br>&nbsp;&nbsp;&nbsp;<br>&nbsp;　　复次。伽弥尼。多闻圣弟子离杀断杀。断不与取、邪淫、妄言。至断邪见。得正见<br>&nbsp;。彼于昼日教田作耕稼。至暮放息。入室坐定。过夜晓时而作是念。我离杀断杀。断不<br>&nbsp;与取、邪淫、妄言。至断邪见。得正见。彼便自见。我断十恶业道。念十善业道。彼自<br>&nbsp;见断十恶业道。念十善业道已。便生欢悦。生欢悦已。便生于喜。生于喜已。便止息身<br>&nbsp;。止息身已。便身觉乐。身觉乐已。便得一心。伽弥尼。多闻圣弟子得一心已。则心与<br>&nbsp;舍俱。遍满一方成就游。如是。二三四方。四维上下。普周一切。心与舍俱。无结无怨<br>&nbsp;。无恚无诤。极广甚大。无量善修。遍满一切世间成就游。彼作是念。若有沙门、梵志<br>&nbsp;如是见、如是说。自作、教作。自断、教断。自煮、教煮。愁烦忧戚。捶胸懊恼。啼哭<br>&nbsp;愚痴。杀生、不与取、邪淫、妄言、饮酒。穿墙开藏。至他巷劫。害村坏邑。破城灭国<br>&nbsp;。作如是者。实为作恶。又以铁轮利如剃刀。彼于此地一切众生。于一日中斫截斩剉。<br>&nbsp;剥裂剬割。作一肉段。一分一积。因是有恶业。因是有恶业报。恒水南岸杀、断、煮去<br>&nbsp;。恒水北岸施与、作斋、咒说而求。因是有罪有福。因是有罪福报。施与、调御、守护<br>&nbsp;、摄持、称誉、饶益。惠施、爱言、利及等利。因是有福。因是有福报。若沙门、梵志<br>&nbsp;所说真实者。我不犯世怖与不怖。常当慈愍一切世间。我心不与众生共诤。无浊欢悦。<br>&nbsp;我得无上人上之法。升进得乐居。谓远离法定。彼于沙门、梵志所说不是不非。不是不<br>&nbsp;非已。得内心止。伽弥尼。是谓法定。名曰远离。汝因此定。可得正念。可得一心。如<br>&nbsp;是于现法便断疑惑。而得升进。<br>&nbsp;&nbsp;&nbsp;<br>&nbsp;　　说此法时。波罗牢伽弥尼远尘离垢。诸法净眼生。于是。波罗牢伽弥尼见法、得法<br>&nbsp;。觉白净法。断疑度惑。更无余尊。不复从他。无有犹豫。已住果证。于世尊法得无所<br>&nbsp;畏。即从坐起。稽首佛足。白曰。世尊。我今自归佛、法及比丘众。唯愿世尊受我为优<br>&nbsp;婆塞。从今日始。终身自归。乃至命尽。<br>&nbsp;&nbsp;&nbsp;<br>&nbsp;　　佛说如是。波罗牢伽弥尼及诸比丘闻佛所说。欢喜奉行。<br>&nbsp;&nbsp;&nbsp;<br>&nbsp;　　业相应品第二竟。&nbsp;&nbsp;<br>&nbsp;--<br>&nbsp;&nbsp;<br></p>
													
												</div>